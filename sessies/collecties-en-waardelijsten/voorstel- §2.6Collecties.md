Het gebruik van [Collectie](https://docs.geostandaarden.nl/nl-sbb/nl-sbb/#dfn-collectie)s is altijd optioneel binnen deze standaard. Collecties zijn geen onderdeel van een begrippenlijst, taxonomie of thesaurus.

Collecties bieden de mogelijkheid om begrippen, die voor hun betekenis niet direct via semantische relaties met elkaar zijn verbonden, te groeperen. Dit mogen begrippen zijn uit verschillende begrippenkaders. Zo hebben het begrip 'vervuild' dat in milieuwetgeving wordt gedefinieerd en het begrip 'landgoed' dat in de natuurschoonwet wordt gedefinieerd semantisch geen relatie. Beiden leiden tot beperkingen op het mogelijke gebruik van onroerende zaken en moeten als zodanig kenbaar worden gemaakt in het kader van de Wet Kenbaarheid Publiekrechtelijke Beperkingen (WKPB). Door deze begrippen samen te brengen in een collectie, kan er een lijst van publiekrechtelijke beperkingen worden gemaakt.

Het maken van dergelijke groeperingen is een typische toepassing van collecties. Collecties kunnen, zoals in bovenstaand voorbeeld, bestaan uit begrippen uit meerdere begrippenkaders, maar uit begrippen binnen hetzelfde begrippenkader. Zo kunnen ook 'NV', 'BV', 'VOF' et cetera in een collectie met rechtsvormen worden ondergebracht. Collecties kunnen dus ook worden gebruikt voor het groeperen van begrippen die wel semantisch verwant zijn. In het voorbeeld zijn 'NV', 'BV' en 'VOF' ook specialisaties van 'rechtsvorm'.

Een collectie geeft geen context zoals een begrippenkader dat per definitie wel doet. Een begrip behoort tot een begrippenkader als het "binnen" die context valt. Bij een collectie is het juist andersom: een collectie bestaat uit begrippen. Dus of een begrip bij een collectie hoort, wordt niet bepaald door de betekenis van het begrip zelf, maar door wat de collectie-eigenaar vindt dat in "zijn" collectie hoort.
